!!! Harjoitus 2: Tietokoneiden leipälaji

Ihmiset osaavat useita asioita tietokoneita paremmin: tehdä ruokaa,
harjata hampaita, kuunnella ystävää ja nähdä mielenkiintoisia unia,
vain muutaman mainitakseni.  Mutta on yksi asia, jossa tietokoneet ovat
paljon parempia kuin ihmiset.  Ja oikeastaan kaikki tietokoneiden
hyödyllisyys seuraa tästä yhdestä taidosta.  Se on taito toistaa,
ihan kuinka monta kertaa vain, ohjeita täsmälleen samanlaisina.  Ihmistä
alkaa nopeasti kyllästyttää, kun pitää tehdä samaa asiaa uudestaan ja
uudestaan, mutta tietokone ei edes huomaa toistavansa samaa.

Edellisessä harjoituksessa tehdyt kuvat saattaisivat olla helpompia
piirtää piirustusohjelmalla, vaikkakin käsin on vaikea saada niin
tarkkoja mittoja kuin komennoilla, joihin pitää kirjoittaa täsmälleen,
kuinka pitkä mikin viiva on.  Sen sijaan tässä harjoituksessa tehtäviä
kuvia ei ole mitään toivoa piirtää käsin, sillä niiden piirtäminen
vaatii suhteettoman paljon toistoa, tuota tietokoneiden mahtavaa taitoa.

Mutta ensin tehdään neliö, jotta voin opettaa sinulle uuden komennon.
Saatat jo tietää, että "oi 90" kääntää oikealle neliön kulman verran.
Neliön saa aikaiseksi menemällä neljä kertaa eteenpäin ja kääntymällä
joka välissä "oi 90".  Siis esimerkiksi näin (huomaa, että nämä komennot
on hyvin helppoa kirjoittaa palauttamalla aina edellinen komento
ylöspäin-nuolinäppäimellä):

{{{
? et 100 oi 90
? et 100 oi 90
? et 100 oi 90
? et 100 oi 90
}}}

Haluan esitellä nyt uuden komennon, joka on "toista".  Sille annetaan
numero, kuinka monta kertaa toistetaan, ja hakasulkeissa komennot, joita
toistetaan.  Se ottaa siis kaksi syötettä: yhden luvun, yhden läjän
komentoja hakasulkeissa.  Esimerkiksi seuraava toista-komento tekee
samatlaisen neliön kuin yllä olevatkin komennot:

{{{
? toista 4 [et 100 oi 90]
}}}

Sitten tehdään asioita, joita on toivotonta tehdä ilman paljoa toistoa.
Aloitetaan tekemällä jokin söherö, jossa käännytään ainakin kaksi kertaa
vasemmalle.  Esimerkiksi näin:

{{{
? et 78 va 63 et 30 va 92
}}}

Useimmista tällaisista söheröistä tulee hienoja kuvioita, kun niitä
toistaa tarpeeksi monta kertaa peräkkäin.  Esimerkiksi 30 toistoa on
hyvä kokeiltava.  Palauta edellinen komento, mene rivin alkuun (Ctrl-A
vie sinne nopeasti, lisää toistokäsky ja vielä loppuun sulkeva
hakasulje.  Minulla tulos on tällainen:

{{{
? toista 30 [et 78 va 63 et 30 va 92]
}}}

Kun toteutan komennon, lopputulos näyttää vähän seitsensakaraiselta
kranssilta.  Miltä sinun tuloksesi näyttää?  Kokeillaanpa vielä vähän
lisää.  Lisää jokin kääntymiskomento tuon toista-komennon eteen,
vaikkapa näin:

{{{
? va 90 toista 30 [et 78 va 63 et 30 va 92]
}}}

Kun teen tämän komennon pari kertaa (muista ylöspäin-nuoli!), siitä
alkaa muodostua uusi, monimutkaisempi kuvio.  Tämä viittaa siihen, että
komentoa toistamalla saisi jotain uutta, hauskaa aikaan:

{{{
? uusi
? toista 6 [va 90 toista 30 [et 78 va 63 et 30 va 92]]
}}}

Miksi jäädä tähänkään?  Tehdäänpä sama temppu uusiksi:

{{{
? va 30 et 30 toista 6 [va 90 toista 30 [et 78 va 63 et 30 va 92]]
? va 30 et 30 toista 6 [va 90 toista 30 [et 78 va 63 et 30 va 92]]
? uusi
? toista 12 [va 30 et 30 toista 6 [va 90 toista 30 [et 78 va 63 et 30 va 92]]]
}}}

Tällaisella tekniikalla voi tuottaa mielivaltaisen monimutkaisia
säännöllisiä kuvioita.

Toisto on tärkeää, kun tehdään pyöreitä kuvioita, kuten ympyröitä ja
kaaria.  Pyöreyttä voi tehdä niin, että menee eteenpäin vähän
kerrallaan, kääntyy välissä pikkuisen ja sitten etenee taas.  Ympyrään
tarvitaan niin monta eteenpäinmenoa ja kääntymistä, ettei niitä jaksa
kirjoittaa käsin edes hakkaamalla ylöspäin-nuolta ja enteriä.

Lennokki päätyy alkuasentoon, kun sitä on käännetty samaan suuntaan
(siis oikealle tai sitten vasemmalle) yhteensä 360 astetta.  Jos siis
menemme esimerkiksi yhden askelen kerrallaan ja käännymme aina sen
jälkeen yhden asteen, tarvitaan 360 toistoa kokonaisen ympyrän
kulkemiseen:

{{{
? toista 360 [et 1 oi 1]
}}}

Jos haluamme kaaren, pitää toistokertoja tietenkin vähentää, jottei
ympyrästä tulisi täysi:

{{{
? toista 90 [et 1 va 1]
}}}

Monikulmioita voi tehdä samanlaisella päättelyllä kuin ympyröitäkin.
Esimerkiksi kahdeksankulmiossa on tietenkin kahdeksan käännöstä ja
kahdeksan eteenpäin menemistä; lisäksi käännösten on oltava yhteensä
360, jotta lennokki päätyisi samaan asentoon kuin lähtiessään.  Niinpä
yksi käännös on 360 astetta jaettuna 8 kulmalle... Logo osaa toki
kertoa, kuinka paljon se on:

{{{
? sano 360/8
45
}}}

Näin ollen kahdeksankulmio saadaan aikaan kahdeksalla toistolla, joista
jokaisessa mennään eteenpäin ja sen jälkeen käännytään 45 astetta.
Kokeile vaikka itse:

{{{
? toista 8 [et 70 va 45]
}}}

Samaan tapaan voi tehdä tietenkin ihan mitä vain kulmioita.  Astekulmaa
ei tarvitse välttämättä laskea etukäteen, sen voi jättää Logon
laskettavaksi:

{{{
? toista 7 [et 70 va 360/7]
}}}

Nyt osaat tehdä hyvin monimutkaisia kuvioita, ympyröitä, kaaria ja
monikulmioita.  Toteutapa nyt jokin piirros, jossa tarvitaan näitä.
Seuraavaan harjoitukseen voit siirtyä, kun olet piirrokseesi
tyytyväinen.

